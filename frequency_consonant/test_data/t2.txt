Нарти рантӕсӕн

Нартӕй раздӕр адтӕй дуйнебӕл уадмеритӕ. Уадмеритӕ адтӕнцӕ устур лӕгтӕ, хӕдзарӕ нӕ кодтонцӕ, дуарбӕл нӕ сӕр ку фӕггубур кӕнӕн, уӕд нӕ Хуцау ӕхецӕн ӕнгъӕлдзӕнӕй, зӕгъгӕ.
Хуцау сӕ уайтагъддӕр фесафта.
Уойфӕсте рантӕстӕнцӕ уӕйгутӕ – гурумухъ, тухуаст ӕма ӕнӕконд адӕм: кӕбӕл адтӕй авд сӕри, кӕбӕл – еу сӕр ӕма еу цӕстӕ. Цардӕнцӕ хуӕнхти, гъӕдти лӕгӕтти. Нартӕ ку рантӕстӕнцӕ, уӕд уӕйгути хӕццӕ тухтӕнцӕ син сӕ муггаг фесафтонцӕ.
Нартӕ кӕцӕй рантӕстӕнцӕ, уой Хуцауӕй ӕндӕр неке зонуй, фал тауӕрӕхъӕй зӕгъунцӕ, денгизи бунӕй рацудӕнцӕ Нарти адӕм, зӕгъгӕ.
Нартӕ адтӕнцӕ ӕртӕ муггаги: Бориатӕ, Ӕхсӕртӕггатӕ ӕма Алӕгатӕ. Бориатӕ адтӕнцӕ гъӕздуг, мулкгин, фӕрнуггин. Ӕхсӕртӕггатӕ адтӕнцӕ лӕгӕй хуарз. Алӕгатӕ адтӕнцӕ бӕгъатӕр муггаг.
Бориати Борӕфӕрнугӕн адтӕй ӕстур дзӕхӕрадонӕ (адтӕй си фӕткъу бӕласӕ), ӕма ’йбӕл задӕй сугъзӕрийнӕ фӕткъутӕ.
Ӕ фӕткъутӕ ин цидӕр хуӕрун байдӕдта ӕхсӕвигон, фал син багъӕуаййи фӕрӕзнӕ нӕ ирдта. Ӕхецӕн фурттӕ нӕ адтӕй, ӕма Нарти Уӕрхӕги фурттӕй, Ӕхсарӕ ӕма Ӕхсӕртӕгӕй, ракурдта, ба сӕ гъӕуай кӕнтӕ, зӕгъгӕ.
Ӕхсарӕ ӕма Ӕхсӕртӕг гъӕуай кодтонцӕ радугай. Еу ӕхсӕвӕ кӕми адтӕй, уоми Ӕхсӕртӕг раст бонивайӕни ӕфсӕнкъӕбот мӕргътӕ ӕрбатӕхгӕ фӕййидта, сӕхуӕдтӕ ба цирагъи хузӕн сугъдӕнцӕ.
– Ци дессаг ӕй, – загъта Ӕхсӕртӕг, – атӕ хумӕтӕги нӕ уодзӕнцӕ, еуей ӕнӕ фӕццӕф кӕнгӕ нӕййес.
Мӕргътӕ бӕласӕбӕл куд ӕрбадтӕнцӕ, уотӕ сӕмӕ зустӕй багъузтӕй, хъӕзин фатӕй сӕ фехста ӕма си еуей фӕццӕф кодта, ӕма (и маргъ) кизги цъӕхахст никкодта ӕма ӕ тог калгӕ фӕттахтӕй е ’мбӕлтти хӕццӕ.
Хорискасти сӕ тоги фӕдмӕ син ку ’ркастӕй, уӕд къӕсибадӕг уоси бафарста:
– Циуавӕр ӕнцӕ?
Е ба ин загъта:
– Етӕ ’нцӕ Донбеттири кизгуттӕ, уонӕй ку фӕццӕф кодтай.
Ӕхсарӕ ӕма Ӕхсӕртӕг еумӕ фӕннӕхстӕр ӕнцӕ денгизи билӕмӕ.
– Цӕй, – загъта Ӕхсӕртӕг, – кӕд нӕ еу исӕфа, уӕддӕр не ’ннӕ уӕлӕбӕл байзайдзӕнӕй. Ӕз цӕун денгизи бунмӕ, ду ба мӕнмӕ ами фӕккӕсӕ. Мӕнӕ дин мӕ циргъаг, кӕд тоги хузӕн изӕр кӕнун байдайа, уӕд уой зонӕ, ӕма мӕмӕ ӕнгъӕл мабал кӕсӕ.
Ӕхсӕртӕг денгизмӕ ниллӕуирдта, Ӕхсарӕ ба уосонгӕ скодта ӕма цауӕн кӕнун байдӕдта денгизи билӕбӕл.
Ӕхсӕртӕг денгизи бунмӕ ку ниххизтӕй, уӕд идардмӕ еу уорс галауон фӕййидта ӕма уомӕ цӕун байдӕдта. Ӕ размӕ дуйней адӕм баййафта ӕма сӕ фӕрсуй, ци кӕнтӕ, зӕгъгӕ.
– Донбеттирӕн ӕ хестӕр кизгӕ сӕйгӕ кӕнуй, ӕма уой фӕрсӕг адтан, – зӕгъгӕ.
Ӕхсӕртӕг ӕхе медӕмӕ баласта, ку ’й фӕййининӕ и сӕйги, зӕгъгӕ.
Донбеттири кизгӕ медуат хуссӕни адтӕй, ӕ цори ба е ’ртӕ хуӕри бадтӕнцӕ ӕма ин ӕ цӕф цонг бастонцӕ.
Ӕхсӕртӕг медӕмӕ ку бакастӕй, уӕд кизгӕн ӕ зӕрдӕ багъар ӕй, ба ’й зудта.
Уӕд загъта Донбеттирӕн Ӕхсӕртӕг:
– Дӕ кизги дин ӕз фӕццӕф кодтон, нур ба ’й дзӕбӕх дӕр мӕхуӕдӕг искӕндзӕнӕн, ӕма мин ӕй киндзи раттӕ.
Донбеттир дӕр загъта:
– Арази.
Кизгӕ ку ’сдзӕбӕх ӕй, уӕд ӕй Ӕхсӕртӕг рахудта денгизи билӕмӕ ӕма ’й Ӕхсари уосонгӕмӕ бахудта. Ӕхуӕдӕг ба Ӕхсари агорунмӕ рандӕ ’й. Ӕхсарӕ ӕма Ӕхсӕртӕг адтӕнцӕ фазӕнттӕ, ӕма сӕ Нартӕ сӕхуӕдтӕ дӕр туххӕй ӕвзурстонцӕ, ка си кӕци ӕй.
Ӕхсарӕ ӕ уосонгӕмӕ ку ’риздахтӕй, уӕд, рӕсугъд силгоймаги ку фӕййидта, уӕд фӕддес кодта, а циуавӕр ӕй, зӕгъгӕ.
Фал ибӕл Ӕхсӕртӕги уосӕ ӕхе ӕрбатухта, ци ӕрӕгӕмӕ адтӕ, ӕз ами ӕнӕ дӕу нӕбал фӕразун еунӕгӕй, зӕгъгӕ.
Уотемӕй сӕ ӕрбаййафта Ӕхсӕртӕг ӕма, ду ба, ме ’нсувӕр уогӕй, мӕ уосӕмӕ куд ӕвналис, зӕгъгӕ, и дууӕ ӕнсувӕри еци рауӕн фӕххилӕ ’нцӕ, сӕ кӕрӕдзей рамардтонцӕ.
Кӕугӕ-дзиназгӕ байзадӕй денгизи билӕбӕл Ӕхсӕртӕги уосӕ еунӕгӕй. Уӕдта ин гӕнӕн нӕбал адтӕй, ӕма фӕстӕмӕ ӕ фидӕмӕ, Донбеттирмӕ, рандӕ ’й. Уоми ба ин райгурдӕй фазӕнттӕ – Урузмӕг ӕма Хӕмиц.
Гъазунгъон ку фӕцӕнцӕ, уӕд дууӕ биццеуи иннӕ биццеути хӕццӕ фӕххилӕ уиуонцӕ, ӕма Хӕмиц къӕсибадӕг уоси биццеуи ранадта. Къӕсибадӕг уосӕ сӕмӕ ралӕбурдта ӕма сӕ ӕлгъетуй:
– Сумах кӕд уойбӕрцӕбӕл лӕгтӕ айтӕ, уӕд уӕлӕ Стур Нарти астӕумӕ ’сцотӕ, кӕцӕй ӕрцудайтӕ, уордӕмӕ, ами ба сумах неци гъуддаг ес!
Урузмӕг ӕма Хӕмиц мӕтъӕлӕй ӕрбацудӕнцӕ сӕ мади размӕ ин загътонцӕ:
– Махӕн ами фӕллӕууӕн нӕбал ес. Къӕсибадӕг уосӕ нин уотӕ зӕгъуй, ами уӕ фиди бӕстӕ нӕ ’й; нур ба нин зӕгъӕ, мах ке фурттӕ ан.
– Еунӕ Хуцау (си) ма ’сарази уӕд, – загъта сӕ мадӕ. – Ӕз уин ӕй зӕгъуйнаг нӕма адтӕн, нур ба уин ӕй ӕнӕ зӕгъгӕ нӕййес.